# Viikko 1

Ensimmäinen viikko harjoitustyön parissa on kulunut pääasiassa työn aiheen päättämisen, tiedonhaun, projektin valmistelun ja raportoinnin parissa. Näihin olen käyttänyt yhteensä noin kahdeksan tuntia työaikaa. Aloitin työskentelyn aiheen valinnalla. Valitsin aiheekseni aiemman osaamiseni ja kiinnostukseni perusteella kirjoitusvirheiden korjaamisen trie-tietorakenteen ja Damerau-Levenshteinin -etäisyysalgoritmin avulla. Aiheen tueksi olen etsinyt tietoa kurssimateriaalissa annetuista lähteistä, jotka käsittelevät trie-tietorakennetta ja Damerau-Levenshteinin -etäisyyttä. Tämän lisäksi alustin repositorion GitHubiin ja määrittelin alustavasti riippuvuudet projektiani varten poetryssa. Loppuaika on kulunut määrittelydokumentin ja viikkoraportin työstämisessä.

Projektin alkuvaihe on lähtenyt liikkeelle kohtalaisen sujuvasti, vaikka minulla onkin vielä runsaasti kysymyksiä projektin etenemisestä jatkossa. En ole varsinaisesti vielä päässyt aloittamaan ohjelmointia, sillä alkuvaihe on kulunut valmistelevissa töissä. Pyrin kuitenkin aloittamaan ohjelmoinnin heti, kun saan valmistelevat työt valmiiksi.

Tällä viikolla opin uutta monestakin asiasta. Projektinhallinta poetrylla ja testien suunnittelu ovat olleet minulle täysin uusia aiheita, joita en ole vielä aiemmissa opinnoissani opiskellut. Kurssin materiaalin avulla pääsin kuitenkin näissä asioissa jo hyvin alkuun. Opin toisaalta uutta myös trie-tietorakenteesta ja Damerau-Levenshteinin -etäisyydestä. Nämäkin ovat olleet minulle täysin uusia aiheita, joten niissä riittää vielä sulateltavaa.

Mielessäni on tässä vaiheessa vielä runsaasti kysymyksiä projektin käytännön toteuttamisesta, joihin pyrin saamaan vastauksia mahdollisimman pian. Ensimmäinen asia on sovelluksen käyttöliittymä: olen pohtinut, kannattaako käyttöliittymä toteuttaa ajan säästämiseksi suoraan komentoriviltä toimivana, vai voisinko vaihtoehtoisesti toteuttaa verkkopohjaisen käyttöliittymän flaskin avulla. Flaskista minulla oli jo jonkin verran kokemusta aiemmalta webohjelmoinnin kurssilta, joten päädyin lopulta toteuttamaan alustavan verkkopohjaisen käyttöliittymän flaskia hyödyntäen. Kysymyksiä minulla on myös algoritmin liittämisestä osaksi työtäni ja trie-tietorakenteen toteuttamisesta. Toimiiko esimerkiksi Geeks for geeksin artikkelissa esitetty malli sellaisenaan algoritmin toteuttamisessa, ja miten trie-tietorakennetta kannattaisi alkaa toteuttaa. Geeks for geeksin sivuilta löysin mallin trien toiminnasta, mutta aion tutkia vielä tarkemmin, miten voisin hyödyntää sitä omassa projektissani. Toisaalta avoin kysymys on myös se, mitä kautta saan sanaston, jonka voin syöttää trie-rakenteeseen. Löytyykö valmiita sanastoja, vai talletanko alkuun itse joukon yleisiä sanoja, joilla voin testata ohjelman toimintaa?  Myös järkevien testien rakentaminen askarruttaa jonkin verran. Olen pohtinut, millaisia olisivat hyvät ja yksinkertaiset testit, joilla voisin lähteä liikkeelle sovelluksen testauksessa.

Seuraavaksi pyrin pääsemään nopeasti itse ohjelmoinnin pariin. Pyrin luomaan aluksi yksinkertaisen ja toimivan käyttöliittymän, jotta voin alkaa testata ohjelmaani. Samaan aikaan pyrin saamaan algoritmin hyvälle alulle ja suunnittelemaan jonkin verran ohjelman testausta. Trie-tietorakenne olisi myös hyvä saada jo alulle, mutta katsotaan, miten aikani riittää tulevalla viikolla.
